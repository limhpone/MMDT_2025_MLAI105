[
  {
    "title": "ဝိညာဉ်ရယ်သံ",
    "author": "ပေါ်ဦးသစ်",
    "language": "Burmese",
    "poem_lines": [
      "လျှပ်စစ်နဲ့တို့လိုက်သလို",
      "မြေပြိုသွားပြန်ပြီ - - - ။",
      "ကျားကန်ရင်း ယိုင်ခဲ့ရ",
      "စင်ခံရင်းနိမ့်ခဲ့ရ",
      "ကျန်သမျှ အကုန်ကိုစောင့်",
      "အိမ်အပြန်ကိုလည်း ကြောင့်ကြရတယ်။",
      "ဆေးလိပ်မီးခိုး သစ်ရွက်ညှော်နံ့",
      "ခြောက်လှန့်သံတွေကြားမှာ",
      "ပတ်ကြားအက်ထဲကျ",
      "ငရဲညများစွာ ဖွာရှိုက်နေဆဲ· · · ။",
      "ခရီးဆုံးမှ ကျန်နေသူကို",
      "သတိမရပါနဲ့ • •",
      "နှမြောလိုက်တာ နုနယ်တဲ့ဦးနှောက်",
      "ဖောက်စားဖို့လွယ်ကူ",
      "အသည်းအားကောင်းသူရေ",
      "ခံပေဦးပေါ့ . . . ။",
      "ယဉ်ကျေးမှုရဲ့ အနူးညံ့ဆုံးအရာ",
      "ကရာ အချစ်ဆိုတာ ပြောခဲ့ဖူးတယ် - - - ။",
      "နွမ်းခဲ့ပြီ ရာသီနှင့်မျက်ရည်များ",
      "ပါးလျလျရင်ခုန်သံတွေအစား",
      "မိုးလ ရယ်မောသံများက",
      "ကြောက်မက်ဖွယ်ကောင်းတယ် - - - ။"
    ],
    "notes": "၁၉၈၉၊ ခရစ္စမတ်၊မြင်းမူမြို့\nရုပ်ရှင်တေးကဗျာ ဒီဇင်ဘာ၊ ၁၉၉၀",
    "release_date": "၁၉၉၀",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 8
  },
  {
    "title": "ကျောပြင်များရဲ့ နိဒါန်း",
    "author": "ပေါ်ဦးသစ်",
    "language": "Burmese",
    "poem_lines": [
      "လူလိမ္မာပညာတတ်ရဲ့",
      "ဥပေက္ခာဒေါသသင့်ခံ",
      "သေရာပါ ဒဏ်ကိုဝတ်လို့",
      "တို့တစ်တွေဝေးခဲ့ရတယ်...။",
      "ရင်ခုန်ခြင်းနှစ်မျိုးနဲ့",
      "တိုးဝှေ့ခဲ့တဲ့ညရေ",
      "နေလို့ကောင်းသေးရဲ့လား။",
      "ရင်ခုန်သံကို ငလျင်တိုင်းသလိုတိုင်းဖို့",
      "ကိုယ့်ကိုခွင့်လွှင့်ပါ။",
      "အတိတ်မြစ်ဘေးမှာ ဆွေးမြေ့စွာငေးမောတုန်း",
      "ခြောက်ကပ်ကပ်သီချင်းတစ်ပုဒ်က",
      "ငါ့မျက်ရည်ကို စုပ်ထုတ်နေပြီ",
      "ဘာလဲ..လို့ မမေးခင်",
      "လျှင်မြန်စွာရောက်လာတတ်သော",
      "ဖြေသိမ့်ခြင်းမှာ နောက်ကျလွန်းပါသော",
      "နာမ်များ၏လောကဝန်းကျင်မှာ",
      "အိမ်ရှင်တစ်ယောက်ဖြစ်ခဲ့ပြီ",
      "လူဆိုတာ သဘာဝအရ",
      "နောက်ကျောကို မမြင်နိုင်ပေမယ့်",
      "မှန်တစ်ချပ်ကိုတော့ အပိုဆောင်ထားနိုင်ခဲ့တယ် . . .။"
    ],
    "notes": "မေ ၁၊ ၁၉၉၀ ပြည်မြို့\nပိတောက်ပွင့်သစ်",
    "release_date": "၁၉၉၀",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 9
  },
  {
    "title": "ပန်းနုရောင်မြား",
    "author": "ပေါ်ဦးသစ်",
    "language": "Burmese",
    "poem_lines": [
      "ကျေးငှက်တွေရဲ့ စကားကိုသာ",
      "နားလည်ခဲ့ရင်",
      "မိုးတိမ်တွေရဲ့ခြေထောက်ကိုသာ",
      "လမ်းလျှောက်စေခဲ့ရင်",
      "လေပြည်တွေရဲ့အနမ်းကိုသာ",
      "ပန်းကလေးတွေသိရင်",
      "မျက်ဝန်းတွေရဲ့ သံယောဇဉ်ကို",
      "ချစ်မိသူ ယုယတတ်ရင်",
      "ကျွန်တော့်ရဲ့ သမုဒယအတောင်ပံများဟာ",
      "ပန်းနုရောင်မြားတစ်စင်းပေါ်မှာ",
      "တပ်ဆင်လှပပြီးသား . . . ။"
    ],
    "notes": "အခန်း-၅၉၊ ရွှေပြည်အေး မန်းတက္ကသိုလ်\nရွှေသမင်မဂ္ဂဇင်း ဒီဇင်ဘာ၊ ၁၉၉၁",
    "release_date": "၁၉၉၁",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 10
  },
  {
    "title": "မိုးတိမ်ရဲ့လမ်း",
    "author": "ပေါ်ဦးသစ်",
    "language": "Burmese",
    "poem_lines": [
      "သီချင်းတွေက ဖြတ်သန်းစီးဆင်းသွားကြပြီ",
      "ငါ့ရဲ့မြစ်က အိပ်မောကျတုန်း",
      "ဟောက်သံတွေညံနေတဲ့ည",
      "နောက်ဆံတင်းရသူ ဒီခမျာမယ်တော့",
      "အရာရာကို နေရာလပ်မကျန်",
      "အချက်အလက်စုဆောင်း",
      "ကောင်းကင်ရောက်မှ ပင်လယ်ကိုနမ်းချင်မှာစိုးတာနဲ့",
      "စီးဆင်းခြင်းတွေကို စနစ်တကျတပ်ဆင်နေရတယ်။"
    ],
    "notes": "မေ၊ ၁၉၉၂၊ ရန်ကုန်\nစံပယ်ဖြူမဂ္ဂဇင်း ၁၉၉၂၊ စက်တင်ဘာလ",
    "release_date": "၁၉၉၂",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 11
  },
  {
    "title": "နှစ်ချို့ခြင်း",
    "author": "ပေါ်ဦးသစ်",
    "language": "Burmese",
    "poem_lines": [
      "နွေရဲ့အန်ဖတ်",
      "တဖျပ်ဖျပ်ကြွေ",
      "ညနေအရိပ်",
      "ဆောင်းပိတ်တံခါး",
      "ဆူညံသွားပြီ။",
      "တလျှပ်လျှပ်နဲ့",
      "ဖိနပ်တရွတ်တိုက်",
      "ခေါင်းငိုက်စိုက်ချ",
      "နွေလမ်းမပေါ်",
      "တမ်းတမျှော်ရည် . . . ၊",
      "အဖော်မရှိ၊ အသိမရှာ",
      "တွေ့ရာလျှောက်သွား၊ စကားမပြော",
      "ရင်ထဲမောဟိုက် . . . ။",
      "ပြောလိုက်ရမလား၊ မျက်ဝန်းအားနဲ့",
      "စကားတစ်ထပ်၊ ရှက်တတ်သူအတွက်",
      "ခက်ခဲခဲ့တယ် . . . ။",
      "အခုတော့ကွယ်",
      "နွေရယ်သယ်သွား",
      "တစ်နယ်ခြားမှ",
      "သူမနားသို့",
      "နှစ်ချို့အချစ်။"
    ],
    "notes": "ရွှေသမင်မဂ္ဂဇင်း ဇူလိုင်၊ ၁၉၉၁",
    "release_date": "၁၉၉၁",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 12
  },
  {
    "title": "လက်ခုပ်သံ",
    "author": "ပေါ်ဦးသစ်",
    "language": "Burmese",
    "poem_lines": [
      "ခေါင်းစဉ် အကြောင်းအရာရဲ့",
      "အသည်းနှလုံး",
      "ရုန်းရင်းဆန်ခတ်မှု",
      "အားလုံးငြိမ်သက်။",
      "လက်ခုပ်တီးလိုက်တယ်",
      "ကာရာအိုကေတွေမှာ",
      "ဘီယာကို အသံမမြည်အောင်သောက်ရင်း",
      "အမြည်းများများ စားတတ်အောင်",
      "လေ့ကျင့်ရင်",
      "သီချင်းတစ်ပုဒ်ပြီးတိုင်း",
      "လှိုင်းတွေထလို့. . . ။",
      "အထာမကျတော့လည်း",
      "သဘာဝကိုပြင်ရတယ် · - -။",
      "မျက်စိလည်ခဲ့ပါပြီ",
      "လမ်းမှားခဲ့ပါပြီ",
      "ဒီတစ်ချီတော့ မှိန်ဖျော့ခဲ့ပါပြီ",
      "ကြိုးတွေညှိရင်း မိုးလင်းခဲ့တဲ့",
      "လမ်းပေါ်ကညတွေ",
      "အခုထိငေးမော",
      "သီချင်းတစ်ပုဒ်ကပြောတယ်",
      "အသံတွေ တုန်ခါတဲ့",
      "အရာဝတ္ထုက ငါ",
      "လေထုက မင်း",
      "ကျဉ်းကျပ်လွန်းလှတယ် - - - ။"
    ],
    "notes": "၁ဝ၊၁ဝ၊၁၉၉၄၊ ရဲမွန်\nရုပ်ရှင်အောင်လံ နိုဝင်ဘာ၊၁၉၉၄",
    "release_date": "၁၉၉၄",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 13
  },
  {
    "title": "အသည်းကွဲတဲ့နှစ်မှာ ခေတ်စားတဲ့သီချင်း",
    "author": "ပေါ်ဦးသစ်",
    "language": "Burmese",
    "poem_lines": [
      "မသေချာမှုအားလုံးသာ ငါ့အနုပညာပါ",
      "သက္ကရာဇ်တွေကို ချိန်ဆိုဖူးတဲ့ ဝေးကွာမှုသီချင်း",
      "ဟင်းလင်းပြင်ထဲတစ်ပိုင်းတစ်စ",
      "အခု ငါက သစ္စာပျက်နာရီထဲမှာ အသက်ရှူရ",
      "ငါ့အပေါ် စိတ်ဆိုးဖူးတဲ့ ငှက်ကလေးတို့ရေ",
      "မင်းတို့တောင်ပံတွေအတွက် ငါကြေကွဲရ",
      "မျှော်လေတိုင်း အုံ့မှိုင်းရီဝေပါ",
      "ပန်းတွေ ရှုခင်းတွေကြား",
      "ရယ်စရာတွေ ကြုံသေးလား။",
      "သံလိုက်အိမ်မြှောင်လေး တစ်လုံးတလေမှ",
      "တပ်ဆင်ခွင့်မရခဲ့တဲ့ သင်္ဘောပါ",
      "အဲဒီသမုဒ္ဒရာကို ငါ့အနုပညာနဲ့ရွက်တိုက်ပြီး",
      "မသေချာမှု ပဲ့စင်ထက်မှာ",
      "ကွန်မန်ဒါကောင်းတစ်ယောက်အဖြစ်",
      "ပျစ်ပျစ်နှစ်နှစ် ပြိုကွဲလိုက်မှာပါ . . . ။"
    ],
    "notes": "၁၃-၁၀-၁၉၉၄\nခင်ခင်အောင်လံ၊ ဇူလိုင်လ၊ ၁၉၉၈",
    "release_date": "၁၉၉၈",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 14
  },
  {
    "title": "အမာရွတ်များ",
    "author": "ပေါ်ဦးသစ်",
    "language": "Burmese",
    "poem_lines": [
      "နေ့ဆိုလည်း တိတ်ဆိတ်ခဲ့ရ",
      "ညဆိုလည်း မီးမှိတ်ခဲ့ရ",
      "အတိတ်ဆိုတာ",
      "လေကြောင်းမှားတဲ့ ရွက်လှေလိုလား",
      "ကုန်သွယ်မှုအားလုံးမှာ တားဆီးပိတ်ပင်ငြိုငြင်စကားသာ",
      "မမျှော်လင့်ရာ ရှင်သန်တဲ့သစ်ပင်",
      "ရင်ခုန်တိုင်းမှာ ကြေကွဲခဲ့ရ",
      "ချစ်သူနဲ့မှမဟုတ်ပါဘူး",
      "အပေါင်းအသင်းတွေနဲ့လည်း ဝေးခဲ့ရသူပါ။",
      "မိုးတွေရွာချလိုက်တဲ့မြေပြင်",
      "ငါ့မျက်နှာ၊ ရေမစင်ခဲ့တဲ့ မျက်နှာပေါ့",
      "တစ်ခါ ဖျားနာလို့ ကမ္ဘာကျဉ်းကျဉ်းထဲ",
      "မျက်စိလည်ခဲ့စဉ်",
      "မြင်ဖူးသမျှ ရုပ်ရှင်ဖြစ်တယ်",
      "အစွယ်၊ ဦးချို၊ ဆေးမင်ကြောင်လိုမျိုး",
      "ပြင်မရတဲ့ အမှားမျိုးကလည်း",
      "တစ်ကိုင်းမှကျိုးမကျသေး",
      "လှည့်မကြည်ဘဲ နောက်ကျောတွေကို",
      "မြင်ရတဲ့အခါ စိတ်ကူးတို့ အကြောသေခဲ့ရာ"
    ],
    "notes": null,
    "release_date": null,
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 15
  },
  {
    "title": "ဥတုပျက် ပြစ်ဒဏ်များ",
    "author": "ပေါ်ဦးသစ်",
    "language": "Burmese",
    "poem_lines": [
      "ငါ့နှလုံးသားဖွဲ့ပုံပေါ် မီးစွဲခဲ့ချိန်",
      "တိမ်တွေပျံသန်းတာကိုမြင်ရတဲ့ မြို့ပြင်လူသူနည်းပါးရာ",
      "လွတ်လွတ်လပ်လပ်ကြေကွဲဖို့",
      "စိတ်ရဲ့ထုထည်အားလုံးကို လမ်းမပေါ်အရှုံးခံပေါက်ခွဲလိုက်တယ်။",
      "ငါ့ခံစားချက်တွေအတွက် ဘယ်သူမှ အသက်ရှူမပျက်ခဲ့ပါဘူး",
      "မျိုသိပ်ကွယ်ဝှက်ပေါင်းသင်းခဲ့ကြ",
      "ဖုံးဖိမေ့လျော့ဟန်ဆောင်ခဲ့ကြ",
      "မလှပတာတွေကို သတိမရချင်ကြနဲ့",
      "ညနေတွေဟာ အိပ်တန်းပျောက်ခဲ့တာပေါ့။",
      "ကြေကွဲသူရဲ့ အကြောင်းအရာတွေဟာ",
      "ယာခင်းပေါ်က မီးခိုးတွေလို",
      "တလူလူ ကယ်သူမဲ့တေးသံတိုပျံ့လွင့်",
      "ဆို့ဆို့နင့်နှင့် ဝေးကွာခဲ့တာပါ ချစ်သူရေ",
      "ဒီလို ဥတုပျက်နေပုံကလည်း",
      "အပြစ်တွေကို ပိုဆိုးစေခဲ့တယ်...။"
    ],
    "notes": "၂ဝ-၆-၁၉၉၆\nဗီဒီယိုရုပ်ရှင် ဒီဇင်ဘာ၊ ၁၉၉၉",
    "release_date": "၁၉၉၉",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 16
  },
  {
    "title": "လရောင်လမ်း",
    "author": "ပေါ်ဦးသစ်",
    "language": "Burmese",
    "poem_lines": [
      "က",
      "လရောင်က ပြတင်းတံခါးကတစ်ဆင့်",
      "နှလုံးသားကို ဖွင့်လိုက်တယ်။",
      "ချယ်ရီတွေပွင့်တာကို ပြန်မြင်ခွင့်ရခဲ့ပြီ",
      "လွမ်းခဲ့ရတဲ့ လမ်းကြားကလေးကို",
      "ငေးငေးဆွေးဆွေးကြည့်နေရင်း",
      "အတိတ်တွေ နောင်တတွေက",
      "ငါ့ကို လည်ပြန်ကြည့်နေကြတယ်...",
      "အခင်း",
      "အတိတ်ရဲ့ ပိတ်ကားတွေ ဘယ်လောက်ပဲညစ်ပေ",
      "ပုံရိပ်တွေ ထင်ကျန်စေတဲ့",
      "သင်္ကေတရာသီတွေကလည်း အရင်ကလိုပဲ",
      "လှလှပပ မှိုင်းပြနေဦးမှာ",
      "ရိုးရာတေးတွေကလည်း ဆွေးဆွေးမြေ့မြေ့",
      "ထွေးပွေ့နေဦးမှာ",
      "မင်းနဲ့တို့ လျှောက်ခဲ့ကြတဲ့ လမ်းတွေကလည်း",
      "ကွေ့ကွေ့ကောက်ကောက်နဲ့",
      "အတက်အဆင်းတွေ များနေဦးမှာ·.. ။"
    ],
    "notes": "မတ်၊ ၂၅၊၁၉၉၇၊ဂျိုးဖြူ\nချယ်ရီမဂ္ဂဇင်း။ ဇန်နဝါရီ၊၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 17
  },
  {
    "title": "မြစ်လက်တက်",
    "author": "ပေါ်ဦးသစ်",
    "language": "Burmese",
    "poem_lines": [
      "ပေါင်းဆုံဖို့စီးဆင်းခဲ့တာပါ",
      "တောင်ကုန်းတွေ၊ လျှိုမြောင်တွေ၊ လွင်ပြင်တွေ",
      "ဖြတ်သန်းစီးဆင်းကြီးပြင်းခဲ့တယ် . . .။",
      "အမှိုက်သရိုက် သစ်ဝါးဒိုက်ပုံ",
      "စရိုက်စုံလင် ခုံမင်စီးမျော",
      "မမောမပန်း တောလမ်းရေနောက်",
      "တောင်အောက်ရေကြည် ရာသီဒေသ",
      "ကြမ်းရှနူးညံ့ ညစ်ပေသန့်ရှင်း",
      "မငြင်းပယ်ခဲ့ . .",
      "ကြမ်းတမ်းသမျှ လှပချင်တယ်",
      "ကျဉ်းမြောင်းသမျှ ကျယ်ဝန်းချင်တယ်",
      "တုန်လှုပ်သမျှ တည်ငြိမ်ချင်တယ်",
      "မျှော်လင့်ချက်ရောင်ခြည်တစ်ထောင်နဲ့",
      "မြစ်မရဲ့ဘောင်ဘင်ခတ်လှိုင်းတွေဆီ",
      "အရောက်ချီတက်လာတဲ့ မြစ်လက်တက်ပါ။"
    ],
    "notes": "၂-၉-၉ဂ ရန်ကုန်\nဇန်နဝါရီ၊၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 18
  },
  {
    "title": "ဆောင်းရဲ့ ခြွင်းချက်",
    "author": "ပေါ်ဦးသစ်",
    "language": "Burmese",
    "poem_lines": [
      "နားရွက်တွေ မှိုလိုပေါက်နေတဲ့",
      "လေထုညှီစို့စို့ထဲ",
      "တကယ်လို့ အိပ်မက်ပေါတဲ့",
      "ဆောင်းဆိုပြီး မာနတက်ရင်",
      "ဟက်ဟက်ပက်ပက် ရယ်မိမယ် - - - ။",
      "ပုံကျသွားတဲ့ ကာယကံမြောက်လက်တွေ",
      "အေးစက်စက် အရှက်တကွဲ",
      "အကျိုးနည်းရသူထဲ ငါကခြွင်းချက်။"
    ],
    "notes": "၂၊ နိုဝင်ဘာ ၁၉၉၂\nမြားနတ်မောင်မဂ္ဂဇင်း ဒီဇင်ဘာ၊ ၁၉၉၇",
    "release_date": "၁၉၉၇",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 19
  },
  {
    "title": "လူငယ်တစ်ယောက်ရဲ့ နွေဦးရာသီ",
    "author": "ပေါ်ဦးသစ်",
    "language": "Burmese",
    "poem_lines": [
      "အပြောင်းအလဲက သိသိသာသာနည်းသွားပြီ",
      "အခုလိုအနေအထားနဲ့ အသက်ရှင်ရချိန်",
      "သတိရမိသေးတယ် - - ။",
      "ရင်မာဝင်းပနေတဲ့နွေဟာ မချိမဆံ့",
      "အိမ်ရှေ့ခုံတန်းလျားပေါ်မှာ",
      "လေပြည်ဟာသေဆုံးခဲ့",
      "ဘယ်မှာရှိတယ်ဆိုတာ အကြောင်းကြားလိုက်ဖို့",
      "ဆန္ဒရှိပေမယ့် မျိုသိပ်ခဲ့ပြီ",
      "ရောဂါပျောက်ဖို့ တစ်ခွက်ပြီးတစ်ခွက်သောက်ခဲ့ရ",
      "အခါမတိုင်တဲ့သေခြင်းတရားကို ရေလိုသုံးရင်း",
      "အလင်းရောင်တွေဟာ ဆန်းပြားနေရတယ်---။",
      "သတင်းမကြားရတာဘဲကြာပြီလေ",
      "မတွေ့မမြင်ကြတာဆို ပိုလို့ကြာပြီပေါ့။",
      "စိတ်ဝင်စားစရာ မကောင်းတော့တာက",
      "အပြောင်းအလဲတွေဟာ ရင်ခုန်စရာမဖြစ်",
      "အဖြစ်အပျက်တွေဟာ စိတ်ညစ်သွေးပျက်",
      "သက်တမ်းတစ်ခုလုံး သွက်သွက်ခါ",
      "လွဲချော်သွားတဲ့ ဖြစ်စဉ်နဲ့ ။",
      "ယုံကြည်ကြမှာပါ",
      "မနက်စောစောပိုင်းကလွဲပြီး",
      "အခုလိုပူတဲ့ရာသီ",
      "ပတ်ဝန်းကျင်ကတောင် ဝေးသွားကြပြီဆိုတာ",
      "မေ့လောက်တဲ့အချိန်ပဲ ကာယကံရှင်တွေဆီမှာလည်း",
      "သတိရခြင်းကမသေချာတော့ဘူးထင်ပါရဲ့",
      "အဲဒီစိတ္တဇဆန်တဲ့ လူပျိုပေါက်အရွယ်",
      "ပန်းချီကား ပြန်မြင်သူ",
      "ဟောဒီကြေကွဲတတ်သူတစ်ယောက်ကလွဲလို့ပေါ့။"
    ],
    "notes": "၅-၃-၉၄၊ မိကသစ်ရွာ\nစတိုင်သစ်မဂ္ဂဇင်း",
    "release_date": "၁၉၉၄",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 20
  },
  {
    "title": "နောက်ဆုံးရက်များ",
    "author": "ပေါ်ဦးသစ်",
    "language": "Burmese",
    "poem_lines": [
      "မတွေ့တာဘဲ ကြာပြီ",
      "အခက်ပိုင်းက အဲဒီညကရေစီးသန်ခဲ့တယ် · · ·",
      "မိသားစုမြစ်ရေက ကျတယ်လို့မရှိဘူး",
      "သောက်ပစ်လိုက်ပါ",
      "ဒုက္ခဆိုတာ လျှာနဲ့မတို့ကောင်းဘူး",
      "ကြိုးကပြတ်သွားမှ ဘဝတွေကို မေ့နိုင်မှာ",
      "အဆင်ပြေစေချင်ရင်တော့ လေမတိုက်ပါနဲ့",
      "ဒီရာသီကအပူပြင်းတယ် - - -။",
      "တို့အချစ်ဦးရေ",
      "ပင်လယ်ကူးမယ့်သူလား",
      "ရေစုန်မျှောမယ့်သူလား",
      "အဖြေရေးမထားတဲ့ အမှောင်ပါ",
      "လကုန်ရက်မှာလည်း ပြန်ဆက်စရာ",
      "ကြိုးစမကျန်တော့ဘူး။"
    ],
    "notes": "၂၉-၁၀-၂၀၀၀ - ရန်ကုန်\nရုပ်ရှင်တေးကဗျာ၊ ဇူလိုင်၊ ၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 21
  },
  {
    "title": "မြို့ကလေးလှလှ၊ လူလှလှ၊ စကားလှလှ",
    "author": "ပေါ်ဦးသစ်",
    "language": "Burmese",
    "poem_lines": [
      "ချစ်လှစွာသော ပင်းတယ",
      "ပွင့်ပွင့်လင်းလင်းပဲ ပြောပြချင်တယ်",
      "မြို့ကလေးလှလှ၊ လူလှလှ၊ စကားလှလှ",
      "နေ့နေ့ညည ငါလွင့်ခဲ့ပြီ...။",
      "ငါ့ချစ်ခြင်းလရောင် ကန်ပေါင်ပေါ်ကလေညင်း",
      "တောင်ခါးပန်းမှာ မီးတွေလင်းနေပုံက",
      "ရေပြင်ကိုတောင် ဝင်းပစေခဲ့တယ် . . . ။",
      "မင်းတို့အတွက်တော့ ငါက တေလေငှက်တစ်ကောင်",
      "တောင်ပေါ်နန်းဗိမာန်တံခါးဝ",
      "စကားလုံးတွေရဲ့ အသံအနိမ့်အမြင့်",
      "စေတနာတွေနဲ့ တင့်တယ်လှပ",
      "ဗုဒ္ဓအရိပ်အေးမြမှာ လှပစိတ်ထား",
      "မျက်နှာရောင်ပြန်",
      "ခြေဖဝါးနီရဲကအစ ငါ့နှလုံးသားပေါ်ဖွဖွဖြတ်နင်း",
      "ရင်တွင်းမှာသွေးကြေ",
      "အဝေးတမြေရောက်ရင်တောင်",
      "တွေးနေ ဆွေးနေ မြင်ရောင်နေမိမယ် . . . ။",
      "ညောင်သပြေတန်း၊ ရာဇဝင်လမ်းမ",
      "အတိတ်တွေက လွမ်းဆွတ်ဖွယ်",
      "လမ်းတွေကိုလျှောက်တိုင်း",
      "မြို့ရဲ့မျက်ဝန်းလှလှတွေက",
      "ပန်းတွေနဲ့ပေါက်သလို",
      "ကဗျာဆရာရဲ့ ရင်ကိုတောင် ကျန်းမာစေခဲ့တယ်"
    ],
    "notes": null,
    "release_date": null,
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 22
  },
  {
    "title": "မှားယွင်းမှုအသီးအပွင့်",
    "author": "ပေါ်ဦးသစ်",
    "language": "Burmese",
    "poem_lines": [
      "လိုချင်တဲ့အဖြေမရမချင်း",
      "တစ်ဘဝလုံးမှားခဲ့တယ်",
      "နေပူထဲမှာ မတွေးလို",
      "အမှောင်ထဲမှာ မရေးလို",
      "လေတိုက်ထဲမှာ ဖယောင်းတိုင်ကို မထွန်းလို",
      "အမှန်တရားမှာ ကန့်သတ်ချက်ရှိသလား",
      "မေးခွန်းအားလုံး ရှုံးခဲ့ရပြီ။",
      "ဗီဇအတိုင်းနေရမလား",
      "အခြေအနေအတိုင်းနေရမလား။",
      "ဘဝဆိုတာ သင်ခန်းစာတွေကိုသင်ယူဖို့လား",
      "သင်ခန်းစာတွေကို ပို့ချဖို့လား..",
      "ကိုယ်တိုင်က သင်ခန်းစာတွေဖြစ်ခဲ့ပြီး",
      "ကိုယ့်သင်ခန်းစာ ကိုယ်မသိခဲ့တဲ့ အန္ဓပုထုဇဉ်",
      "ပြုပြင်တတ်သူမဟုတ်ခဲ့",
      "ကျွန်တော့်ရဲ့လူဖြစ်ခြင်းကုန်သွယ်မှုမှာ",
      "ပင်လယ်ကို ဘာကြောင့်မကူးနိုင်ခဲ့တာလဲ။"
    ],
    "notes": "မတ်လ ၂၃၊ကျောက်ဆုံကုန်း\nမိုးဂျာနယ် ဩဂုတ်၊၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 23
  },
  {
    "title": "အနုပညာရဲ့ အရှိန်အဝါ",
    "author": "ပေါ်ဦးသစ်",
    "language": "Burmese",
    "poem_lines": [
      "ပုရွက်ဆိတ်တစ်ကောင် အစာစုဆောင်းတာဟာ",
      "သူရဲ့အနာဂါတ်အတွက် ဖြစ်ပေမယ့်",
      "အနုပညာသမားတစ်ယောက် ဘဝတစ်ခုလုံး",
      "ခင်းကျင်းဖြန့်ကျက်လိုက်တဲ့ စစ်မျက်နှာဟာ",
      "ခင်ဗျားတို့ရဲ့ သမိုင်းအတွက်ပါ။",
      "ကျွန်တော်တို့ဟာ နေ့စဉ်နဲ့အမျှ",
      "စိတ်ပျံ့လွင့်မှုစစ်ပွဲတွေ",
      "ချို့ယွင်းလိုအပ်နေတဲ့ ရုပ်ပိုင်းဆန္ဒတွေ",
      "အချိန်နဲ့အမျှ ရင်ဆိုင်တိုက်ပွဲတွေမှာ",
      "ကတ္တီပါဓားလှံတွေက နှလုံးသားကိုတစ်စတစ်စ",
      "ဖဲ့ခြွေခဲ့တယ်။",
      "ကျွန်တော့်စိတ် ပျံလွင့်မှုကလည်း",
      "ဘယ်တော့မှ မခန်းတဲ့ နှလုံးသားလက်ယက်တွင်းကလေးပါ . . . ။",
      "ငွေ၊ ရာထူး၊ အနာဂတ် ဘာမှမယုံကြည်ချင်ဘူး",
      "ရူးသွပ်နေတဲ့နေရောင်မှာ ခေါင်းမာဦးမယ် . . . ။",
      "စီးဆင်းနေတဲ့မြစ်သာ သေချာတယ်",
      "ဘယ်သူ့အတွက်လှခဲ့တဲ့ ပန်းခင်းလဲ",
      "ကျွန်တော်မွှေးမြခဲ့တာ အမှန်တရားရဲ့",
      "အရှိန်အဝါ အနုပညာအတွက် . . . ။"
    ],
    "notes": "၂၄ ဧပြီ၊ ၂၀၀၀\nပြစ်မှုမဂ္ဂဇင်း ၇၊ ၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 24
  },
  {
    "title": "မိုးတိမ်ရဲ့အနမ်း",
    "author": "ပေါ်ဦးသစ်",
    "language": "Burmese",
    "poem_lines": [
      "ပယ်ရီစကုပ်ထဲက ပန်းပွင့်များ",
      "နှလုံးသားကို ခါရမ်းစေတဲ့လှပခြင်းတွေပေါ့",
      "မြင်ဖူးသလို ဆောင်းဥတုလို့ထင်စေတဲ့",
      "မိုးဥတုမနက်ရဲ့ဂီတ",
      "ခံစားချက်တို့ သွက်သွက်ခါသွားတယ်။",
      "တန်ဖိုးတွေနဲ့ ဝေးကွာခဲ့ရတဲ့မိုင်တိုင်များ",
      "ညတွေဆိုအဖျားတက်ပေါ့။",
      "ဆေးတစ်ခွက် လက်ရဲ့မျက်လုံးတွေကို စူးဝင်စေပြီး",
      "အမှောင်ခရီး လက်သည်းချွန်ငရဲ",
      "ချောမွေ့တွင်းထဲ တွယ်ရာမဲ့တွယ်တက်",
      "ထွက်မတွေ့ရဲတဲ့ ပင်လယ်ဘက်က လေတွေ",
      "အရေပြားကို သရဲမရဲကုပ်ခြစ်",
      "ဗျစ်ဗျစ်မြည်အောင် အဆွေးတွေနှိုက်ယူ",
      "ခိုက်ခိုက်တုန်တုန်နဲ့ ပါသွားရပြီ",
      "တိမ်တွေရဲ့ကျောပေါ်မှာ လမ်းတွေကြမ်း",
      "အလွမ်းတွေရွာချတဲ့အခါ",
      "ချစ်သူ့ခန္ဓာပေါ်မှာ အနမ်းတွေစိုရွှဲ --- ။"
    ],
    "notes": "၂၁-၆-၉၂\nဖူးပွင့်ဝေဝေ အတွဲ-၂၊ အမှတ်-၆ ဇူလိုင်၊ ၁၉၉၈",
    "release_date": "၁၉၉၈",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 25
  },
  {
    "title": "မြူမှုန်များ",
    "author": "ပေါ်ဦးသစ်",
    "language": "Burmese",
    "poem_lines": [
      "ငါ့ကို အထီးကျန်စေတဲ့ ချစ်ခြင်းများရှိရာနေရောင်",
      "နာရီတွေ ရင်ခုန်ပြီး နေရောင်လျော့ရတဲ့ ကမ္ဘာတစ်ခြမ်း",
      "သစ္စာနဲ့စမ်းသွားခဲ့ရတဲ့ လမ်းကလေး",
      "အခုဆိုဖုန်တွေဖွေးနေရော့မယ်။",
      "သိန်းငှက်တစ်ကောင် ပျံသန်းသွားတဲ့ နေဝင်လမ်းမအဝါရောင်",
      "ဂီတတွေလွင်ပြင်ပေါ်ခုန်ပေါက်",
      "အစွယ်ကျိုးမြွေဟောက် တွန့်လိမ်",
      "တိမ်တွေသွေးပျက်ပြီး",
      "အတိတ်နေ့ရက်တွေကို ဆက်သွယ်ခဲ့တယ်. . . ။",
      "သစ်ပင်တွေ အိပ်စပြုပြီး",
      "ကျေးငှက်တွေအလိုက်မသိတဲ့ သဘာဝ",
      "အပြစ်တွေကိုဖြောင့်ချက်မပေးချင်တဲ့ နွံထဲ",
      "အရေခွံတွေနဲ့ အယောင်မဆောင်တတ်တဲ့ ပန်းချီရေးသူ",
      "ဆေးထူထူစွဲထင်ခဲ့ခြေရာတွေ",
      "သေရည်နံ့နွေးနွေး စိတ်တ္တဇစုတ်ချက်မြူမှုန်များ - - - ။"
    ],
    "notes": "နိုဝင်ဘာ ၁၂၊၁၉၉၂၊ ဗထူးတပ်မြို့\nဟန်သစ်မဂ္ဂဇင်း",
    "release_date": "၁၉၉၂",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 26
  },
  {
    "title": "ဆည်းဆာချိန်စုတ်ချက်များ",
    "author": "ပေါ်ဦးသစ်",
    "language": "Burmese",
    "poem_lines": [
      "စောင့်စားခဲ့ရတဲ့ အချိန်ကလေး",
      "သူက သတိရသေးသတဲ့",
      "နေ့လယ်ခင်းကလေးကလည်း သနပ်ခါးတွေ ဖွေးလို့ပေါ့",
      "လွဲမှားမှုမရှိခဲ့လို့ မြင်နေကျ",
      "နေရောင်တွေတောင် လှခဲ့တယ်။",
      "ခရီးထွက်သွားမယ့် ချစ်သူအတွက်အနမ်း",
      "ဒါပါပဲကွာ",
      "ဆံပင်တွေကို ဖြန့်ချပြီးသင်",
      "မျက်နှာကလေးမော့ထားစမ်းပါ",
      "လိုလိုလားလား ခိုဝင်ခဲ့လို့",
      "ကျေနပ်စရာအသံ ရင်ခုန်တာမြန်တယ်။",
      "ခွဲခွာခြင်းတွေဆီ ငေးမောရင်းကြိုလွမ်းလို့",
      "ကမ်းတစ်ဖက်ကိုကူးဖို့",
      "ကမ်းကအခွာ အမှောင်ဟာ",
      "နွမ်းလျအိမ်ပြန် ဒဏ်ရာတွေဟာ ရန်",
      "ညနေခင်းရဲ့ အားကောင်းတဲ့ စုတ်ချက်တွေပေါ့. . .။"
    ],
    "notes": "၇ ဇန်နဝါရီလ၊ ၁၉၉၃\nရုပ်သံမဂ္ဂဇင်း ဧပြီလ၊ ၁၉၉၈",
    "release_date": "၁၉၉၈",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 27
  },
  {
    "title": "ချစ်သူတို့ပြန်လည်ဆုံတွေ့ချိန်",
    "author": "ပေါ်ဦးသစ်",
    "language": "Burmese",
    "poem_lines": [
      "ကျွန်တော်တို့ ပြန်လည်ဆုံတွေ့ခဲ့ကြပြီ",
      "နောက်ကြောင်းတွေပြန်ကြ",
      "သီးချင်းတွေဆိုကြ",
      "မွန်းကျပ်သမျှ ဖြေလျော့ခဲ့ကြပြီ။",
      "ဟေး•••",
      "မျှော်လင့်ခြင်းအထပ်ထပ်",
      "လွတ်လပ် လမ်းမမှာ",
      "မီးစာကုန်ဆီခန်း အလွမ်းတို့သာ",
      "တို့တစ်တွေအသက်ရှူရာ",
      "ရှင်သန်ခြင်းမှာ ဘာတွေကျေနပ်ခဲ့ပါသလဲ။",
      "သေဆုံးခြင်းမှာ ဘာများရှုံးနိမ့်သွားမှာလဲ",
      "ဆွေးစရာတွေ မတွေးချင်ဘူး",
      "တို့တစ်တွေရဲ့ တေးကဗျာတောင်စွယ်",
      "နေကွယ်ချိန်ညဦး ချစ်ဖူးသူတို့",
      "ကြည်နူးနေကြ။"
    ],
    "notes": "၂၂ ဇွန်လ၊ ၁၉၉၅",
    "release_date": "၁၉၉၅",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 28
  },
  {
    "title": "စိတ်ကူးပြာ",
    "author": "ပေါ်ဦးသစ်",
    "language": "Burmese",
    "poem_lines": [
      "ပန်းတွေက အိမ်ရဲ့အဝေးမှာ ပွင့်ကြတယ်။",
      "ကျွန်တော့နှလုံးသားရဲ့ ပန်းတွေက",
      "အရုဏ်လေပြည်ထဲ ဝဲလို့...။",
      "လိပ်ပြာတွေလည်း အတောင်ညောင်းခဲ့ပြီ",
      "စိတ်နာစရာတွေလည်း ဘဝအကြောင်းတရားမှာ ရှိခဲ့ပြီ။",
      "အခုဆိုရင် ဘယ်သူတွေနဲ့မှ မဝေးချင်",
      "ဘယ်သူတွေနဲ့မှ မနီးချင်",
      "ဖြစ်ခြင်းအစမှာ ချစ်ခြင်းတွေ မလှချင်",
      "အိမ်ဆိုရင် ခန္ဓာအိမ်ကအစ",
      "တိမ်တွေလိုလွင့်တတ်တဲ့ စိတ်ကူးအိမ်အဆုံး",
      "ကျွန်တော်ဆုံးရှုံးချင်ပြီ",
      "သောကပန်းတွေကိုလည်း ပွင့်သမျှ မနမ်းချင်ပြီ",
      "ခံစားမှုအကျပ်အတည်းမှာ အနာဂါတ်ရာသီတွေ မှိုင်းညို",
      "ဖရိုဖရဲစိတ်တွေကို မီးရှို့",
      "အခုတော့ နာရီအားလုံး ပြာကျခဲ့ပြီ။"
    ],
    "notes": "၂၆ ဖေဖေါ်ဝါရီ၊ ၂ဝဝဝ\nမြန်မာသစ်ဂျာနယ် ၁၉ မေ၊ ၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 29
  },
  {
    "title": "အနီရောင်အိမ်လွမ်းစိတ်",
    "author": "ပေါ်ဦးသစ်",
    "language": "Burmese",
    "poem_lines": [
      "ကျွန်တော်လွမ်းလို့နေပြီ",
      "ပင်ညိုညိုရိပ်တွေ",
      "မြမြက်စိမ်းစိမ်းတွေ",
      "ဘယ်ဆီမှာလည်း××",
      "မသိတော့ပါ",
      "ဝေးကွာခြင်းက နင့်နင့်ဆိုဆို",
      "သီးချင်းအပိုင်းအစ",
      "နှလုံးသားတစ်ခြမ်းပဲ့",
      "ရာသီမှိုင်းညို့",
      "နွမ်းနယ်မှေးမှိန်",
      "အဝေးတိပ်ထဲ",
      "အိမ်အနွေးဓာတ်",
      "နိဗ္ဗာန်ပျောက်ရှ",
      "ဘယ်ဆီမှာ ရှာဖွေရမှာပါလိမ့်။",
      "ရှုခင်းတွေလှပေမယ့် လမ်းတွေကြမ်းတယ်",
      "ခန္ဓာအလွမ်းထဲ စိတ်တေလေပျံဝဲခဲ့",
      "မခင်ရီနေ",
      "သစ္စာတရားနဲ့ လွဲတဲ့ငှက်ငယ်",
      "စိတ်ကူးအိပ်စက်",
      "လေဟာနယ်",
      "ပြန်ငယ်ခွင့်မရှိ",
      "မျက်လုံးလှလှမီးတောက်",
      "တောမီးတဖြောက်ဖြောက်နွေဦး",
      "သေဆုံးခဲ့ဖူးတာတွေ သတိတရ",
      "နာကျင်ခဲ့ဖူးတာတွေ တမ်းတမ်းတတ",
      "ကျွန်တော့ညတွေ ဘယ်သူသိမ်းပိုက်ဦးမလဲ။",
      "ဥပေက္ခာရာသီ",
      "သေရည်နတ်သမီး",
      "နင်းပြီးကြက",
      "ဘယ်အိပ်ရာမျိုးမှာ မူးယစ်ရမလဲ",
      "ဝန်းကျင်မှာတော့ မြေအနီ",
      "ပန်းအနီ တောအနီ",
      "ချစ်ခြင်းအနီ အလွမ်းအနီ",
      "မခံစားချင်တဲ့ ခံစားချက်တွေအနီ",
      "မပျော်ရွှင်ခြင်းတွေက အိမ်လွမ်းစိတ်အနီနဲ့။"
    ],
    "notes": "၁၉ ဖေဖေါ်ဝါရီ၊ ၂ဝဝဝ ဗထူးတပ်မြို့\nကလျာမဂ္ဂဇင်း နိုဝင်ဘာ၊ ၂၀၀၀",
    "release_date": "၂၀၀၀",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 30
  },
  {
    "title": "ကောင်းကင်ဂီတ",
    "author": "ပေါ်ဦးသစ်",
    "language": "Burmese",
    "poem_lines": [
      "ညဥ့်ငှက်တွေက",
      "အော်ဟစ်ပျံသန်းသွားကြပြီ",
      "အဲဒီအသံ နံရံမဲ့ညတွေထဲ ပဲ့တင်",
      "ရင်တွေမကောင်းပေမယ့်",
      "ငါက ကောင်းကင်သမားလေ...",
      "ငါလည်း ငါ့ရေအိုးကို အရင်ပြည့်စေချင်တာပေါ့",
      "တစ်ကြိုးကြိုးလျော့နေရင်",
      "ငါ့ကိုယ်ငါ ပြင်ရမှာပဲ· · ·",
      "ဟောဒီ ဘဝဆိုတဲ့လေဟာပြင်",
      "စိတ်ကူးတွေနေရာမဆံ့ခဲ့ပြီ",
      "ဘယ်လောက်ရှည်ရှည် ဘယ်လောက်ကျယ်ကျယ်",
      "ကောင်းကင်လမ်းလယ်မှာ",
      "ငါက လူငယ်တစ်ယောက် - - -။"
    ],
    "notes": "ရွှေမြန်မာဂျာနယ် အမှတ်၊ ၁၆၂\n၅-၂-၂၀၀၁",
    "release_date": "၂၀၀၁",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 31
  },
  {
    "title": "ဝေးသွားတဲ့မြစ်",
    "author": "ပေါ်ဦးသစ်",
    "language": "Burmese",
    "poem_lines": [
      "တစ်ချိန်တုန်းကတော့ ငါဟာ",
      "မင်းရဲ့မြစ်မှာ ခြေနှစ်ခါဆေးဖို့",
      "ကြိုးစားခဲ့သူပါ။",
      "တိုက်ဆိုင်တိုင်းသာသတိရ",
      "ရမယ်ဆိုရင် ဟောဒီလောကထဲ",
      "ခြေချရဲတော့မှာမဟုတ်",
      "ငါ့အဖြစ်က ဆိုးလှပါတယ်",
      "ဒီလိုညဉ်းသံမျိုး မင်းကြားလိုမှာလား",
      "တို့တစ်တွေဟာ ဘာဆိုဘာမှ နောင်တ",
      "ရစရာမကျန်အောင် လက်စတုံးဝေးခဲ့ကြပြီ",
      "ခရီးတွေအတွက် လမ်းခွဲခဲ့တာပဲ",
      "ဒီလိုပါပဲ၊ ကြုံတဲ့အခါတော့",
      "ပိုပိုလှလှလာတဲ့ မြို့ကြီးတွေအကြောင်းပြောကြ",
      "ငယ်ကျိုးငယ်နာတွေ စားမြုံ့ ပြန်ကြ",
      "အနာဂတ်ကို လုပ်ဇာတ်တွေခင်းကြရင်း",
      "မင်းနဲ့ငါဟာ ဝေးသွားခဲ့တာပေါ့. . .၊"
    ],
    "notes": "ရွှေပုစွန်မဂ္ဂဇင်း ဒီဇင်ဘာ၊ ၂ဝဝဝ",
    "release_date": "၂ဝဝဝ",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 32
  },
  {
    "title": "ပိတောက်ဦး",
    "author": "ပေါ်ဦးသစ်",
    "language": "Burmese",
    "poem_lines": [
      "မျှော်လိုက်ရတဲ့မိုးရေ",
      "ပိတောက်တွေဖူးငုံလှပေါ့",
      "နေရောင်နဲ့သီချင်းကလည်း",
      "အသည်းထိအောင်တုန်ရင်",
      "ရင်နာစရာတွေကိုတောင်မှ",
      "တမ်းတမိတယ်",
      "ငါမရှိလည်း ဖြစ်ပေမယ့်",
      "ငါရှိနေသေးတယ်",
      "အတိတ်ဆိုတာ ပြန်တွေးဖို့",
      "အကောင်းဆုံးတေးတွေပါ",
      "အဖူးတွေ ပင်လုံးညွတ်နေတဲ့",
      "ငါ့အတိတ်ရဲ့ပိတောက်တွေမှာ",
      "တော်ဝင်အနုပညာတွေ ရှိခဲ့တယ်...။"
    ],
    "notes": "၂၁ မေလ၊ ၁၉၉၀ ရန်ကုန်\nကလျာမဂ္ဂဇင်း ဧပြီလ၊ ၂၀၀၁",
    "release_date": "၂၀၀၁",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 33
  },
  {
    "title": "ည၏လေရိုင်း",
    "author": "ပေါ်ဦးသစ်",
    "language": "Burmese",
    "poem_lines": [
      "ကျေးငှက်တို့ ပျံသန်းတာကို မြင်ရတဲ့အခါ",
      "ပန်းကလေးများ ပွင့်အာသံကို ကြားရတဲ့အခါ",
      "လမင်းဆီကအလင်းများ",
      "ကိုယ့်မျက်လုံးကိုအရည်ပျော်စေပြီး",
      "သတင်းစကားတစ်ခုအတွက်",
      "လှိုင်းထရင်ခုန်",
      "မုန်တိုင်းမိပင်လယ်လို တုန်လှုပ်ခဲ့ရသူ",
      "ညဖြူဖြူ၊ ဘဝတူတွေ မွှေးမြတော့",
      "လေရိုင်းတွေဆော့သူကိုယ်စား",
      "ငါ့ရဲ့ အညှို့ခံနှလုံးသားကိုမှ",
      "ကုတ်ခြစ်ယူလိုက်လေသလား . . .။"
    ],
    "notes": "စက်တင်ဘာ ၂၃၊ ၁၉၉၂\nဖူးပွင့်ဝေဝေမဂ္ဂဇင်း ဧပြီလ၊ ၁၉၉၈",
    "release_date": "၁၉၉၈",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 34
  },
  {
    "title": "ရှင်မိယာရဲ့အသည်းကွဲမြို့",
    "author": "ပေါ်ဦးသစ်",
    "language": "Burmese",
    "poem_lines": [
      "ရေပျော်ကျူးခဲ့သူလေး",
      "ညနေတေးတွေအောက်",
      "အိမ်ပြန်ဝေးခဲ့တယ်။",
      "ပိယာရေ",
      "ဗီလိန်တွေရှိရင် သူရဲကောင်းတွေရှိရမယ်",
      "ရန်သူတွေရှိရင် မိတ်ဆွေတွေရှိလိမ့်မယ် ...",
      "နတ်မိမယ်တို့ရဲ့ လိုဏ်ဂူမှာ",
      "လေလွင့်သူမင်းသား",
      "သမိုင်းမတင်မီက ဂျစ်ပစီများလားကွယ် . . .",
      "ကိုယ်စိတ်ကလည်း ဒဏ္ဍာရီထဲက ဇာတ်လိုက်ပေါ့",
      "ရှင်မိယာရေ",
      "ပုန်းတလုတ်ကန်ရေမှာ",
      "မင်းစိတ်ထားတွေကြည်လင်",
      "မျက်နှာပြင်တွေ အေးမြ",
      "ပန်းတွေလှလို့ ငှက်တွေပျော်ကြတယ်။",
      "ကိုယ်နေချင်ခဲ့ပါပြီ",
      "တိုက်သမျှလေကလည်း နွေထဲမှာတောင် အေးခဲ့တော့",
      "မင်းတွေးသမျှ စိတ်ကူးထဲ",
      "မီးခံလွှဲမှ ဝေးကွာခြင်းမှာ မရူးသွပ်စေလို",
      "အပြုသဘောမှာ လူမနောတွေလှစေလို",
      "(ကိုယ့်အတွက်တော့)",
      "ပန်းတွေကို မနွမ်းစေလိုလို့",
      "မင်းအတွက်လည်း အနမ်းတွေကို မလွမ်းစေလိုလို့",
      "စမ်းရေတွေပဲ ချိုးခဲ့ပါတယ် - - - ။"
    ],
    "notes": "၂၀ ဧပြီလ၊ ၂၀၀၀ ပင်းတယမြို့\nမေလ၊ ၂ဝဝ၁ ရုပ်ရှင်အောင်လံမဂ္ဂဇင်း",
    "release_date": "၂ဝဝ၁",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 35
  },
  {
    "title": "နှလုံးသားကျောင်းတော်",
    "author": "ပေါ်ဦးသစ်",
    "language": "Burmese",
    "poem_lines": [
      "နှလုံးသားတွေ အတောင်ကျွတ်ပါစေတော့",
      "ဒီတောင်တန်းကို ငါ ပျံသန်းမယ်",
      "ပညာ၊ ချစ်ခြင်း အနုပညာ၊ ဒဏ်ရာ",
      "ဘာပဲဖြစ်ဖြစ်",
      "သက္ကရာဇ် ကျိန်စာ",
      "စိတ်အမာရွတ် . . .",
      "ပညာတွေကို အလေးအနက်ထားခဲ့စဉ်",
      "ပညာတွေက ငါ့ကို အလေးအနက်ထားခဲ့ကြ",
      "အခုတော့၊ ငါက တစ်ပိုင်းတစ်စ",
      "အသိတရားနဲ့ ဆင်ခြေတွေများခဲ့ပြီ",
      "စားဝတ်နေရေးကအစ",
      "သမားရိုးကျဘဝကို မုန်းခဲ့ပေမယ့်",
      "အဲဒီ စားဝတ်နေရေးကပဲ",
      "သမားရိုးကျဘဝထဲ နစ်မြုပ်ပစ်ခဲ့တယ်",
      "လူ့ဘဝရဲ့ ကျောင်းတော်ဆိုတာ",
      "ပြဌာန်းမထားတဲ့ သင်ခန်းစာတွေများလှတယ်",
      "ငါ့ကျောရိုးပေါ်မှာပဲ ငါချော်လဲခဲ့ပါတယ်။",
      "ပန်းတွေ ကောင်းကင်နဲ့အပြည့်",
      "ပွင့်တာတောင်မှ",
      "နှလုံးသားက လေထုကို မရခဲ့ရှာဘူး။"
    ],
    "notes": "အမှတ်၊ ၄၇၊ စက်တင်ဘာလ ၂၀၀၁၊ သရဖူမဂ္ဂဇင်း",
    "release_date": "၂၀၀၁",
    "poem_type": "ကဗျာ",
    "book_name": "ချစ်သူတို့ပြန်လည်ဆုံတွေ့ချိန်",
    "poem_start_at_page": 36
  }
]