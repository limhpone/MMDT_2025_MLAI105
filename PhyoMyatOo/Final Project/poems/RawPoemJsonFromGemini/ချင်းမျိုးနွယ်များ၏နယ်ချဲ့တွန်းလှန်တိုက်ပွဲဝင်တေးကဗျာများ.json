[
  {
    "title": "ယောတွေကဦး (ဃောသခင်တမ်းချင်း)",
    "author": "တောင်ပိုင်းကြီးမှုန်တို့ဦးထန်ပက်",
    "language": "Burmese",
    "poem_lines": [
      "- ရွှေနန်းသခင်၊ ပြည်ကြီးရှင်က",
      "သက်ဝင်လေးမြတ်၊ လုံးပုံအပ်၍",
      "ယုံမှတ်လွှဲထား၊ သူ့ကိုယ်စားတည့်",
      "နန်းဖျားအရှင်၊ယောသခင်နှင့်",
      "ကျွမ်းဝင်ရင်နှီး၊ ချစ်မငြီးသည်",
      "ပြည်ကြီးသာစွာ၊ ယခင်က။",
      "- ယောမင်းအရှင်၊ယောသခင်နှင့်",
      "ချစ်ကြင်သောအား၊ ပျော်စေသားဟု",
      "ကစားဉာဏ်ဆင်၊အကွက်ထွင်၍",
      "မစင်ညစ်ကြေး၊ ဘယ်သူဖွေးဟု",
      "လောင်းကြေးစကား၊ ကတိထားသော်",
      "ငါ့အား သူရှုံး၊ တပြုံးပြုံးနှင့်",
      "ထိုထုံးကိုင်စွဲ၊ ကတိမြဲ၍",
      "ငွေခဲမောင်းဖြူ၊ပေးကြည်ဖြူသည်",
      "တဒူဒူမည်နဲ့လေတကား။",
      "- သည်ယနေ့မှု၊ အသားဖြူစပ်",
      "ရှည်ထူနှာခေါင်း၊ တောင်ကျောက်ခေါင်းက",
      "မျောက်လောင်းမျက်နှာ၊အနောက်ရွာသား",
      "ရောက်လာရမ်းကား၊ တိုင်းတစ်ပါးကြောင့်",
      "ငါ့အားချစ်ကြင်၊ ယောသခင်နှင့်",
      "မမြင်တွေ့ရ၊ ခွဲခွာကြ၍",
      "တမ်းတရင် ထဲ၊ ငါကြေကွဲခဲ့",
      "ငွေခဲမောင်းဖြူ၊ တဒူဒူဖြင့်",
      "ခေါ်ယူရှာဖွေ၊လွမ်း၍စေသည်",
      "ယောမြေသခင်ကြားစေသော်ဝ်။"
    ],
    "notes": "ယောသခင်ကို လွမ်းဆွတ်တမ်းတ၍ သီဆိုသော တမ်းချင်းကဗျာဖြစ်သည်။",
    "release_date": null,
    "poem_type": "တမ်းချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 39
  },
  {
    "title": "မြစ်မင်းသက်သေ",
    "author": null,
    "language": "Burmese",
    "poem_lines": [
      "- မြစ်မင်းသက်သေ",
      "ငါတို့မိခင်၊ မြစ်ဘုရင်မ",
      "တသွင်သွင်ပြေး၊ ရေကြည်အေးသည်",
      "တောင်ဘေးကိုဖောက်၊ ပင်လယ်ရောက်အောင်",
      "ဂုဏ်မောက်ဝင့်ကြွား၊ မရပ်နားဘဲ",
      "ချီသွားရှေ့ကိုအမြဲတည်း။",
      "- ရေအေးကြည်လင်၊မြစ်ဘုရင်မ",
      "ရင်ခွင်ရပ်ဝန်း၊ ဤတောင်တန်းသို့",
      "သော့သွမ်းမိစ္ဆာ၊ ရောက်လာရမ်းကား",
      "နယ်ချဲ့များအား၊ လှံသွားကိုသွေး",
      "ဓားကိုရွေး၍၊ အပြေးပိုင်းခုတ်",
      "မောင်းနှင်ထုတ်၏။တောင်အုပ်မိုက်ဟူ",
      "ညီဆိုက်ထင်တို့၊ ဓားလျှင်ဓားချင်း",
      "တစ်ဦးချင်းဟူ၊ စစ်ခင်းဖိတ်ကြား",
      "စကားပြတ်သား၊ ရင်ဆိုင်ငြားသော်",
      "ကုလားဖြူဗိုလ်၊ ကြောက်အားပို၍",
      "မြစ်ကိုကျော်လွှား၊ ပြေးပေါက်မှားသည်",
      "ကုလားတန်မြစ်သက်သေတည်း။",
      "- မြစ်ဘုရင်မ၊ မခမ်းသရွေ့",
      "ဘသားရင်သွေး၊ မြိုတို့သွေးလည်း",
      "နီဂွေးရဲတောက်၊ မခမ်းခြောက်။ ။"
    ],
    "notes": "တန်းဆိတ်တိုက်ပွဲမှတ်တမ်းသီချင်းဖြစ်သည်။",
    "release_date": null,
    "poem_type": "တိုက်ပွဲမှတ်တမ်းသီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 43
  },
  {
    "title": "ပိတ်ခင်းလို့ခါ (ချေမှုန်းဆုံးမကြကုန်အံ့)",
    "author": "စစ်သူကြီးကီးရောက်နိန်း",
    "language": "Burmese",
    "poem_lines": [
      "- ရေမြေ့သခင်၊တို့အရှင်ကို",
      "တမင်ဉာဏ်ဆင်၊ အကွက်ထွင်၍",
      "ရေပြင်ရပ်ခြား၊ တိုင်းတစ်ပါးမှ",
      "ကုလားဖြူမည်း၊ စစ်ဆင်နွှဲလျက်",
      "အောင်ပွဲဆင်၍ဆောင်လေပြီ။",
      "- ရဲစွမ်းယောက်ျား၊ သွေးချင်းများတို့",
      "ဆယ့်ငါးမျိုးမည်၊ စစ်ချီပစ္စည်း",
      "ရုတ်ချည်းပြင်ဆင်၊ စစ်ရေးငင်၍",
      "အရှင်ကိုယ်စား၊ ကုလားဖြူများကို",
      "ထွားထွားညက်ကြေ၊မြေမှုန့်သို့",
      "တို့တွေ့ချေမှုန်းကြကုန်အံ့။",
      "– ဝတ်စုံဝတ်ကြ၊ ခြေလှမ်းကြဟေ့",
      "ယောကဗမာ၊ သွေးရင်းခြာနှင့်",
      "ညီညာရုံးစု၊ တပ်ပေါင်းပြု၍",
      "ရန်သူ့လည်းသွေး၊ ဖောက်ရရေးကို",
      "မနှေးအမြန်၊ ကိုယ့်ဓားလှံအား",
      "အမြန်စေခိုင်း၊ မဆုတ်ဆိုင်းနှင့်",
      "မုန်တိုင်းမွှေ၍ဝင်ကြလော့။"
    ],
    "notes": "နယ်ချဲ့တွန်းလှန်ရေးခေါင်းဆောင် စစ်သူကြီးကီးရောက်နိန်း၏ တပ်ထွက်သီချင်းဖြစ်သည်။",
    "release_date": null,
    "poem_type": "တပ်ထွက်သီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 47
  },
  {
    "title": "ငါသူရဲကောင်း",
    "author": "ခုပ်လျန်",
    "language": "Burmese",
    "poem_lines": [
      "- ရှေးရှေးပဝ၊ အတီတေက",
      "ဖမွေမိမွေ၊ ငါ့ရေမြေတည်း",
      "မျိုးဆွေမဟုတ်၊ လူဖြူယုတ်၏",
      "ညစ်စုတ်ဘေးရန်၊ငါတွန်းလှန်သော်",
      "နက်ဖြန်ဘယ်မှာ၊ ကူးခြိမ့်ပါအံ့",
      "ညီညာအင်အား၊ ပေါင်းစုထား၍",
      "ဓားဖျားထက်ကြောင်းပြခဲ့ပြီ။",
      "- ကြေးနီတောင်အောက်၊ရန်သူရောက်၍",
      "မီးပေါက်စိန်ပြောင်း၊ တဖြောင်းဖြောင်းနှင့်",
      "နှာခေါင်းရှည်ကောက်၊ ပျက်ပြာနောက်တို့",
      "အမြောက်နှင့်ဂွင်၊ စစ်မြေတွင်း၌",
      "သွေချင်းယှဉ်ပြိုင်၊ စစ်ခင်းဆိုင်သော်",
      "ငါကိုင်ဓားလက်၊ သာလွန်ထက်၍",
      "လက်နက်ရိုင်ဖယ်၊ သူ့လက်ဝယ်ကို",
      "အလွယ်တကူ၊ သိမ်းပိုက်ယူသည်",
      "ငါမူသူရဲကောင်းတကား။"
    ],
    "notes": "(ပိယင်)ချင်းစစ်သည်စာဆိုခုပ်လျန်၏ “သူရဲကောင်း”သီချင်းဖြစ်သည်။",
    "release_date": "1889-01-26",
    "poem_type": "သူရဲကောင်းသီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 57
  },
  {
    "title": "ဝါလ်အိုက်ပွဲချိုသီချင်း (Galaih pawi)",
    "author": "ဗိုလ်ကမ်စွတ်",
    "language": "Burmese",
    "poem_lines": [
      "- အဖအရာ၊ အားကိုးစွာဖြင့်",
      "ရင်မှာစွဲချစ်၊ အစ်ကိုဖြစ်၏",
      "လူညစ်ရမ်းကား၊ တိုင်းခြားသားနှင့်",
      "ကုလားဖြူမည်း၊ သူ့လက်ထဲ၌",
      "ခွဲခွာခဲ့ကြ၊ စွန့်ခဲ့ရ၍",
      "သောကဖိစီး၊ အပူမီးသည်",
      "မြေကြီးအထုမျှတကား။ ။",
      "- ကမ္ဘာကျေလည်း၊ ငါမကျေခဲ့",
      "ငါ့အမြရင်ရွာ၊ ကျူးကျော်လာသူ",
      "ပြည်ရွာတိုင်းခြား၊ တစ်ပါးသားကို",
      "ငါဓားယခု၊ စစ်ပြန်ပြု၍",
      "ရန်သူ့ခေါင်းအား၊ ငါ့ဆောင်ဓားဖြင့်",
      "ဝိုင်းခြားဖြတ်ယူ၊ တံခွန်ထူလျက်",
      "“ဝူးဝူဝူးဝူ၊ငါဟစ်အူသော်",
      "လူဖြူကုလား၊ လွန်ချောက်ချားလျက်",
      "သူ့သားမယား၊ ဗျာပါပွား၍",
      "ပြေးလွှားငိုကြွေး၊ မြင်ယောင်သေးသည်",
      "ညီလေးလက်စားချေခဲ့ပြီ။",
      "- နောင်တော်အတွက်၊ညီရပ်လက်ဖြင့်",
      "ဆက်ဆက်လက်စား၊ ရေခဲ့ထားပြီ",
      "သိကြားစေရန်၊ စိတ်ရည်သန်၍",
      "ထုံးပုံအလိုက် “ဂါလ်အိုက်ပွဲ” ကို",
      "ဆင်နွှဲကျင်းပခဲ့ပါပြီ။",
      "- ဂါလ်အိုက်ပွဲ ပြမြဲထုံးစံမျိုးနွယ်ဟန်ကို",
      "မြင်ရန်ကြွရောက်၊ ခေါင်ရည်သောက်လော့",
      "ကျည်တောက်အပြည့်၊ ခေါင်ရည်ဖြည့်လျက်",
      "အမိအဖ၊ သင်္ဂဟနှင့်",
      "နှမညီထွေး၊ မျိုးနွယ်သွေးတို့",
      "ချိုမွှေးခေါင်ရည်၊ ခွက်ကိုယ်စီနှင့်",
      "စုံညီစုဝေး၊အောင်ပွဲပေးသည်",
      "မနှေးအလျင်၊ပွဲခွင်ဝင်၍",
      "ပျော်ရွှင်ဆင်နွဲလှည့်ပါတော့။ ။"
    ],
    "notes": "လက်စားချေအောင်ပွဲတွင် သီဆိုသောကဗျာဖြစ်သည်။",
    "release_date": null,
    "poem_type": "အောင်ပွဲသီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 63
  },
  {
    "title": "အမိမြေအတွက်သက်သေတည် (Pianna Nugam Ading Te Ti Hi)",
    "author": "ဗိုလ်ကိုတွ (တီးတိန်)",
    "language": "Burmese",
    "poem_lines": [
      "(၁)",
      "- ကမ္ဘာတည်စ၊ ကာလကပင်",
      "ဘိုးဘအစဉ်၊ သတ္တိရှင်၏",
      "အစဉ်ဆက်သွင်း၊ သွေးဖြစ်ခြင်းကြောင့်",
      "ရဲတင်းထက်သန်၊ ဇာတိမာန်နှင့်",
      "ခက်ထန်ခိုင်မြဲ၊ အားမာန်ဇွဲနှင့်",
      "လူလည်းထက်မြက်၊ ဓားလည်းထက်သည့်",
      "မျိုးဆက်နွယ်ဖွားဖြစ်ကြ၏။",
      "– ငါတို့သင်းပင်း၊ ညီနောင်ရင်းသည်",
      "တောတွင်းဘုရင်၊ ဆင်ဖြူပင်လျှင်",
      "လိုလျှင်ခေါင်းဖြတ်၊ အိမ်ဦးရပ်တွင်",
      "စီထပ်ချိတ်ဆွဲ၊ ဂုဏ်ယူမြဲတည်း",
      "အသည်းမငယ်၊ မျိုးဂုဏ်ကြွယ်သည့်",
      "ဝင့်ထယ်လူမျိုးဖြစ်ကြ၏။",
      "- နယ်ချဲ့ရန်နိုင်၊ငါ့မှတ်တိုင်ဟု",
      "ဖက်ပြိုင်စစ်မက်၊ ရှေ့ကိုတက်လျက်",
      "အသက်ခန္ဓာ၊ဖက်ပမာသို့",
      "ရင်မှာစွဲကာ၊ ရန်သူရှာ၏",
      "တစ်ခါလဲက၊ ဆယ်ခါထ၍",
      "ငါကသေလည်း၊ ငါ့မြေထဲကို",
      "နည်းနည်းသော်မျှ၊ ယူမရဟု",
      "ပြုကြဓိဌာန်းအသက်နှံလျက်",
      "တိုက်ရန်ချီတက်ခဲ့ကြ၏။",
      "- စစ်မျက်နှာဖွင့်၊ ဓားကိုဝင့်၍",
      "သူ့နှင့်ယှဉ်ပြိုင်၊ သူ့လည်တိုင်ကို",
      "အနိုင်ရတ်ပိုင်၊ ရွာစည်းပိုင်း၌",
      "လူတိုင်းမြင်စေ၊ ချိတ်ဆွဲရေလော့",
      "တို့တွေအတွက်သက်သေတည်း",
      "တို့မြေအတွက်သက်သေတည်း။"
    ],
    "notes": null,
    "release_date": null,
    "poem_type": "ဇာတိမာန်သီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 68
  },
  {
    "title": "ယုံစားမိမှား (UM KHIAL KHA)",
    "author": "ဗိုလ်ကိုတွ (တီးတိန်)",
    "language": "Burmese",
    "poem_lines": [
      "- တောင်တန်းညိုညို၊ တောစိုပို၌",
      "မျောက်ညိုသားဖ၊ ထိုဘဝ၌",
      "အဖယုံစား၊ မျောက်ညိုသားက",
      "မယားကိုအပ်၊ ထားခဲ့လတ်၍",
      "တောရပ်တောင်ခွင်၊ ခရီးနှင်ခိုက်",
      "ဖခင်မျောက်ညို၊ ထိုမျောက်အိုသည်",
      "နုပျိုဖြူထွား၊ သားမယားကို",
      "ခိုးသွားခဲ့သွင်၊ ချင်းပုံပြင်သို့",
      "ငါလျှင်ယုံစားမှားခဲ့တကား။",
      "– ငါတို့ဌာနေ၊ချင်းတောင်ခြေသို့",
      "အခြေချရေး၊ မြော်မြင်တွေး၍",
      "ရပ်ဝေးမြေခြား၊ တိုင်းတစ်ပါးမှ",
      "စော်ကားမော်ကား၊ ကျူးကျော်ငြားသော်",
      "ငါကားပစ်ခတ်၊အသေသတ်၏",
      "သူ့တပ်အလာ၊အားမသာ၍",
      "ဗျူဟာစစ်အင်၊ ခွာစစ်ပြင်ခိုက်",
      "ငါလျှင်ယုံစား၊ တစ်မိသားဟု",
      "ကိုးစားမှတ်ထင်၊ သူ့ထံဝင်မှ",
      "ဖခင်မျောက်ညို၊ ပုံထိုထိုသို့",
      "မလိုတမာ၊ ဆွေရင်းခြာက",
      "သစ္စာဖောက်ပြား၊ မထောက်ထားခဲ့",
      "ငါ့အားအပ်နှံ၊ရန်သူ့ထံသို့",
      "လက်ပြန်ကြိုးတုပ်၊ ငါ့ကိုထုတ်၍",
      "ဆွဲနှုတ်ဆောင်ယူခဲ့ပြီတကား။"
    ],
    "notes": null,
    "release_date": null,
    "poem_type": "သီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 72
  },
  {
    "title": "ပါ့ဦအေး (မျိုးစောင့်တေး)",
    "author": "အွမ်နိုင်းသာ",
    "language": "Burmese",
    "poem_lines": [
      "– ငါ့မြေရပ်မော်၊ တောင်တန်းပေါ်သို့",
      "ကျူးကျော်လာသူ၊ ကုလားဖြူအား",
      "ငါ့တူမီးဆံ၊ ခဲလုံးပျံက",
      "ဟိန်းသံကိုပေး၊ ယစ်စာကျွေး၏",
      "ရဲသွေးရမာန်၊ မိုးပြည့်လျှံမျှ",
      "မျိုးမာန်ဇာတိ၊ ဂုဏ်အရှိကို",
      "ကြားသိစေလို၊ ငါညွှန်းဆိုသည်",
      "ခွန်းချိုဟစ်ကြွေး၊ မျိုးစောင့်တေး။ ။",
      "ငါဆိုပြီဟေး-ဆိုပြီလေး။",
      "ငါကပြီဟေး၊ ကပြီလေး။"
    ],
    "notes": "ဓား၊ လှံ၊ သေနတ်၊ လက်နက်လေးမြား၊ မြှောက်ချီ၍ စူးရှအောင်မြင်သောလည်ချောင်းသံဖြင့် သီဆို၍ ကရ၏။",
    "release_date": null,
    "poem_type": "မျိုးစောင့်တေး",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 84
  },
  {
    "title": "ငါ့ဦအေး (မျိုးစောင့်တေး)",
    "author": "ထန်းလိန်းသာ",
    "language": "Burmese",
    "poem_lines": [
      "- ငါ့မြေငါ့ကျောင်း၊ ငါ့တောင်စောင်းသို့",
      "နှာခေါင်းရှည်ထူ၊ကုလားဖြူက",
      "အယူမှောက်မှား၊ လာရမ်းကား၍",
      "ငါ့မြားချွန်ထား၊ မြားဂျွန်ဖျားက",
      "ကုလားဖြူသွေး၊ သောက်ရသေးဟု",
      "အပြေးကြိုထောက်၊လည်မျိုဖောက်၏",
      "ဖြိုးမောက်ပြည့်လျှံ၊ရဲသွေးမာန်နှင့်",
      "မျိုးမာန်ဇာတိ၊ ဂုဏ်အရှိကို",
      "ကြားသိစေလို၊ငါညွှန်းဆိုသည်",
      "ခွန်းချိုဟစ်ကြွေးမျိုးစောင့်တေး။",
      "ငါဆိုပြီဟေး၊ ဆိုပြီလေး၊",
      "ငါဆာပြီဟေး၊ကပ်လေး။ ။"
    ],
    "notes": null,
    "release_date": null,
    "poem_type": "မျိုးစောင့်တေး",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 85
  },
  {
    "title": "ကန်ဒန်းနာ့နေ (ဂုဏ်ယူလျက်ပါ) ငိုချင်း",
    "author": "မျိုးချစ်ရဲမေမကွေးသာ",
    "language": "Burmese",
    "poem_lines": [
      "- ငုတ်တုတ်ထိုင်စ၊ ကာလကပင်",
      "တကွအတူ၊ မခွဲမူ၍",
      "နေပူမိုးရွာ၊ မမှုပါဘဲ",
      "ဖက်ဖျာကိုခင်း၊ မြေတလင်း၌",
      "အိုးကင်းမြဆန်၊ ချက်ပြုတ်ပြန်၍",
      "စားဟန်ခွံ့ကျွေး၊ ချိုမြိန်သေးသည်",
      "ကလေးအရွယ်၊ လူမမယ်တို့",
      "ပြုံရယ်ရွှင်မြူး၊ မြေမှုန်လူးကို",
      "ချစ်ဦးသခင်လွမ်းရော့ရှင်။",
      "- အရွယ်ရောက်စ၊ ကာလမှသည်",
      "နှမနှင့်တူ၊ တောထူထူကို",
      "အားကူပေါင်းခုတ်၊ တောင်ယာလုပ်ကြ",
      "ကြိုးကုပ်အံခဲ၊ ရွှေလက်တွဲကြ",
      "ယာတဲမှာခို၊ ချစ်တေးဆိုကြ",
      "နုပျိုလန်းရွှင်၊အားသစ်ဝင်ကြ",
      "အကြင်နာတိုးချပ်မြတ်နိုးကြ",
      "အားကိုးခုံမင်၊တူတွဲယှဉ်၍",
      "သာခွင်ငန်းဦး၊ ဝင်ကြဖူးသည့်",
      "တုံပူးကြိမ်ပူး၊ ရွာချောင်းကူးကို",
      "ချစ်ဦးသခင်လွမ်းရော့ရှင် ။",
      "- ချိန်တန်ရွယ်ရောက်၊ အားထားလောက်မှ",
      "နှစ်ယောက်ခွန်အား၊ ပေါင်းစည်ထားဖို့",
      "ဆွေသားမျိုးနွယ်၊ သဘောလှယ်ကြ",
      "ပြယ်ရှေးထုံး၊ ကျင့်ဝတ်သုံး၍",
      "ချပ်ထုံးခိုင်မြဲ၊ ရွှေလည်တွဲရန်",
      "ရင်ထဲဆန္ဒ၊ တူညီကြမှ",
      "နှမတာဝန်၊မောင့်ချစ်ကျွန်ဟု",
      "ဝတ်ရန်အဝတ်၊“လန်ကွတ်”ရက်၏",
      "ဆိမ့်သက်ချိုဖန်၊ အငန်အစပ်",
      "စပ်ဟပ်ကျိုချက်၊ မောင်နှစ်သက်အောင်",
      "ယ့်လက်နှင့်ပေး၊ ရွံ၍ကျွေး၏",
      "အဝေးမှောင်ခြာ” တစ်ရပ်ရွာ၌",
      "မြန်ကာဖော်ကျူး၊ လွမ်းစိတ်ကူးနှင့်",
      "ဦးသခင်၊ လွမ်းရော့ရှင်း",
      "လွမ်းပါနဲ့ရှင်၊ မယ့်သခင်ကား",
      "သခင်ကိုးစား၊ ဇာတိသား၏",
      "အားထားရပေ၊ဝဋ်သက်သေတည်း",
      "မျိုးဆွေအတွက်၊ ကိုယ့်အသက်ကို",
      "မကွက်မငဲ့၊ နယ်ချဲ့ရန်သူ",
      "လူဖြူကုလား၊ တိုင်းခြားသားကို",
      "ထွားထွားညက်ကြေ၊ ဤစစ်မြေ၌",
      "မှုန်းချေတိုက်ဖျက်၊ အသက်ချင်းယူ",
      "ဇမ္ဗူတစ်လူ၊မော်ကွန်းထူပြီ",
      "ဂုဏ်ယူမဆုံးတော့တကား။ ။"
    ],
    "notes": "ကျဆုံးသွားသော ချစ်သူ တပ်မှူးဝါဟာထန်းအတွက် သီဆိုသော ငိုချင်းဖြစ်သည်။",
    "release_date": null,
    "poem_type": "ငိုချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 90
  },
  {
    "title": "မြို့အုပ်ခေါ့ကျဲချီချင်းသီချင်း (မြို့အုပ်အောက်ဆွဲ)",
    "author": "မရှင်းသာ",
    "language": "Burmese",
    "poem_lines": [
      "– ပင်လယ်ရပ်ခြား၊ တိုင်းတစ်ပါးမှ",
      "ကုလားဖြူရောက်၊ သူ့လက်အောက်၌",
      "ပြားပြားမှောက်၍၊တွေ့လျှင်သခင်",
      "မြင်လျှင်ဘုရား၊ ခဝပ်တွားရ",
      "ရှည်လျှားကာလ၊ ကြာခဲ့လှ၏",
      "ထိုမှတဖန်၊ဂျပန်အဝင်",
      "ဆင်ကအလိုက်၊ ကျားကတိုက်သို့",
      "စရိုက်ညစ်ဆိုး၊ ထိုလူမျိုးကို",
      "အားကိုးစုံမက်၊ တူပေါင်းဖက်က",
      "ကျားထက်ဆင်က ဆိုးတော့မည်။",
      "- ချစ်မိဝန်တာ၊ ရှိခဲ့ပါ၍",
      "ရင်မှာတမ်းတ၊ လွမ်းခဲ့ရလည်း",
      "ခုမှပြန်တွေး၊ ယှက်တုံသေး၏",
      "ဘိုးဘေးဘီဘင်၊ ရာဇဝင်၌",
      "အထင်အရှား၊ ဂုဏ်တင်ထား၏",
      "နယ်သားရပ်ခွင်၊ မြတ်နိုးကြင်သည့်",
      "သခင်မျိုးမြတ်၊ ဖြစ်တုံလတ်လျက်",
      "တစ်ရပ်တစ်ခြား၊ တိုင်းတစ်ပါး၏",
      "ရမ်းကားကြမ်းကြုတ်၊ အမှုယုတ်ကို",
      "အဟုတ်ကူးယူ၊ တစ်မင်းမူ၍",
      "မျိုးတူသားချင်း၊ ရိုက်ပုတ်ညှင်းသည်",
      "ရင်တွင်းနှလုံး၊ နာမဆုံးတည့်။",
      "- စရိုက်ဖောက်ပြား၊ လူမျိုးခြား၏",
      "ရမ်းကားအောက်ကျ၊ကျင့်ပါပကို",
      "တုပပုံယူ၊ ဖောက်ပြန်သူအား",
      "နှင်းဖြူတစ်စ၊ ပမာဏရှ",
      "ဆန္ဒရင်တွင်၊ မခုံမင်တော့",
      "နေဝင်မိုးချုပ်၊ အချိန်ပုပ်ပြီ",
      "မြို့အုပ်အောက်ဆွဲပြန်ပေတော့။"
    ],
    "notes": "ဂျပန်လုံခြုံရေးတပ်ဖွဲ့၏အပြုအမူကိုနှလုံးနာသဖြင့်ချစ်သူကိုစွန့်ပယ်လိုက်ခြင်းကို သီဆိုထားသည်။",
    "release_date": null,
    "poem_type": "သီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 119
  },
  {
    "title": "ကျေးမာခို (ငါနှင့်ငါ့မြေ)",
    "author": "မောင်းထန်း",
    "language": "Burmese",
    "poem_lines": [
      "-ဇာတိဌာနေ၊ ချင်းတောင်မြေ၏",
      "တောင်ခြေစူးစူး၊ မြေပြန့်ပြူး၌",
      "မြူးထူးပျံဝဲ၊ ကျီးငှက်မည်းတို့",
      "သဲသဲရုတ်ရုတ်၊ သင်းပင်းအုပ်ဖွဲ့",
      "ထိုးသုတ်ကိုက်စား၊ ငါ့အပါး၌",
      "စောင့်စားအသင့်၊ ငါ့ကိုလင့်သည်",
      "ငါနှင့်ငါ့မြလွဲခဲ့ပြီ",
      "ငါ့မြေနှင့်ငါဘယ်မှာလဲ။",
      "- ပြန့်ပြူးသာယာ၊ အောက်ရပ်ရွာ၌",
      "ရောက်လာငါကား၊ နယ်ချဲ့များကို",
      "လှံသွားသေနတ်၊ ဓားသွားထပ်၍",
      "ခုတ်ဖြတ်ရှင်းလင်း၊ သွေးနှင့်ရင်းခဲ့",
      "ချင်းချင်းရဲနီ၊ ငါ့သွေးရည်ကို",
      "အော်မြည်မြူးကြွ၊ ငှက်လင်းတတို့",
      "သောက်ကြအသင့်၊ ငါ့ကိုလင့်သည်",
      "ငါနှင့်ငါ့မြေကွဲခဲ့ပြီ",
      "ငါ့မြေနှင့်ငါဘယ်မှာလဲ။",
      "- ကျီးကန့်ငှက်မည်း၊ စွန်ရဲလင်းတ",
      "စူးရှအော်မြည်၊ ကိုက်ချီထိုးဆိတ်",
      "စိတ်ရှိတိုင်းသာ၊ ငါ့ခန္ဓာအား",
      "လိုရာသုံးစေ၊ငါပေးဝေ၏",
      "ငါ့မြေမှရွာ၊ ထွက်အလာ၌",
      "ဝန်တာပြီးငြိမ်း၊ စခန်းသိမ်းက",
      "မတိမ်းမချွတ်၊တောင်တန်းထက်သို့",
      "ဆက်ဆက်ပြန်ရေး၊ ကတိပေးခဲ့",
      "အရေးအခွင့်၊ ခန့်မသင့်၍",
      "ငါနှင့်ငါ့မြလွဲခဲ့ပြီ",
      "ငါ့မြေနှင့်ငါဘယ်မှာလဲ။",
      "- ဇာတိချင်းမြေ၊ ငါဌာနေကို",
      "သေသော်မရွဲ၊ ငါစိတ်စွဲလည်း",
      "မမြဲခန္ဓာ၊အနိစ္စာကြောင့်",
      "ငါ့မှာလိမ်ညာ၊ ပြုခဲ့ရာသို့",
      "ဖြစ်ရှာရပြန်၊ငါတောင်းပန်ခဲ့",
      "ရွာပြန်အလှည့်၊ ငါပျောက်ခဲ့လည်း",
      "တေးဖွဲ့သံချို။ ပြန်ပါးလိုသည်",
      "ငါ့ကိုခွင့်လွှတ်ပါလေတော့။"
    ],
    "notes": "ဘီအိုင်အေကာလ ချင်းစစ်သည်စာဆိုမောင်းထန်း၏ သေအံ့မူးမူး၌ ဇာတိမြေသို့ သီချင်းဆို၍ ပြန်ပါးခဲ့သော ကဗျာဖြစ်သည်။",
    "release_date": null,
    "poem_type": "သီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 123
  },
  {
    "title": "ခိုသုမ်းလိုင်ငါ (တောင်တန်းရင်ခွင်)",
    "author": "မောင်ဆွီး",
    "language": "Burmese",
    "poem_lines": [
      "-တောင်တန်းရင်ခွင်၊ နွေအဝင်၌",
      "တိမ်မျှင်ငွေသား၊ တောင်ထိပ်ဖျား၌",
      "ပြေးလွှားလွင့်ပါး၊ ဆော့ကစားသော်",
      "ပွင့်ဖျားဖြူလွ၊ ပန်းသစ်ခွနှင့်",
      "တောင်ဇလပ်ဝါ၊ သစ်ခွပြာတို့",
      "သူငါအနိုင်၊ အလှပြိုင်၍",
      "စုံမြိုင်အဝှမ်း၊ နေခြည်ဆမ်းလျှင်",
      "တောင်တန်းအနှံ့ လင်းတော့မည်",
      "တောင်တန်းရနံ့ သင်းရော့မည်။",
      "- တောင်တန်းရင်ခွင်၊နွေအဝင်၌",
      "ဖြူလွင်ဖွေးလွ၊ ပန်းသစ်ခွတို့",
      "နှမနှင့်ဆိုင်၊ အလှပြိုင်ကြ",
      "အခိုင်အဖူး၊ အပွင့်ထူးကို",
      "ဆွတ်ခူးယူရွေး၊ ပန်၍ပေးသော်",
      "အလေးထောင်ဆ၊ မောင့်နှမက",
      "လှပသာလွန်၊ ရှိခဲ့ဟန်ကို",
      "ပြန်မြင်စိတ်ကူး၊ လွမ်းစိတ်ရူး၏",
      "နွေဦးအဖွင့်၊ရွာတောင်မြင့်တွင်",
      "တိမ်လွင့်ပန်းပွင့်၊ ဖူးချိန်သင့်ကို",
      "မြင်နှင့်သမျှ၊ လွမ်းတော့၏။",
      "ရင်နှင့်အမျှကျွမ်းတော့၏။",
      "- တောင်တန်းရင်ခွင်၊ နွေအဝင်၌",
      "တောင်ခွင်တောသိုက်၊ လေအတိုက်တွင်",
      "ကြွေလိုက်ရွက်ဝါ၊ ဝေ့ဝဲလာက",
      "လိပ်ပြာဖော်ကွဲ၊ လိုက်ပါမြဲတည့်",
      "ပျံဝဲဖွေရှာ၊ပျာကရာနှင့်",
      "ရွက်ဝါကိုပင်၊ သက်လျာထင်၍",
      "မြေပြင်ဆင်းသက်၊ မိုးသို့တက်နှင့်",
      "ကြင်ဖက်ပျောက်ဆုံး၊ ဘဝမျိုး၍",
      "နှလုံးကွဲကြေ၊သေရလေဟု",
      "ထွေထွေဆန်းပြာ၊ ငယ်စကားလျှင်",
      "ကိုယ့်အားရည်ညွန်း၊ နိမိတ်ထွန်းခဲ့",
      "တောင်တန်းလိပ်ပြာ၊ ရော်ရွက်ဝါနှင့်",
      "ပမာပုံသွင်၊ကိုယ့်ဖြစ်အင်ကို",
      "ဘဝင်စိတ်တွင်၊တွေးတော့၏",
      "မရှင်စိတ်တွင်ဆွေးတော့၏။",
      "- တောင်တန်းရင်ခွင်၊ နွေအဝင်၌",
      "တောင်ခွင်တောလုံး၊ နေခြည်ဖုံး၍",
      "ချစ်ဆုံးရှိရာ၊ တောင်ထိပ်သာ၌",
      "တောင်ယာစိုစိမ်း၊ မြရည်လိမ်းလျက်",
      "မွန်းတိမ်းနေစောင်း၊ အရောင်ပြောင်းလျှင်",
      "တောင်စောင်းတခွင်၊ ဝါရွှေလွင်၍",
      "ရှစ်ခွင်မျက်နှာ၊ တောင်တိုင်းမှာလည်း",
      "နီဝါခရမ်း၊ နွေကြိုပန်းနှင့်",
      "တောင်တန်းသစ်ခွ၊ ပွင့်ဖြူလွတို့",
      "နှမနှင့်ဆိုင်၊ အလှပြိုင်လျက်",
      "ကြိုင်လှိုင်ပွင့်လန်း၊ ရောင်စုံသန်း၍",
      "တောင်တန်းရင်ပြင် လွှမ်းရော့မည်",
      "တောင်တန်းရင်ခွင် လွမ်းတော့သည်။"
    ],
    "notes": "စစ်မြေပြင်မှအလွမ်းသီချင်းဖြစ်သည်။",
    "release_date": null,
    "poem_type": "အလွမ်းသီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 133
  },
  {
    "title": "ဟေ့ါလမ်း (ပြည်ထောင်စုကြီးလမ်းခရီး)သီချင်း",
    "author": "သခင်မကြီးဒေါ်ချယ်လောထုံ",
    "language": "Burmese",
    "poem_lines": [
      "-ပင်လယ်ရေပြင်၊ခြေထောက်တင်၍",
      "ကောင်းကင်တောင်ထိပ်၊ ခေါင်းအုံးအိပ်သည့်",
      "ဂုဏ်ဟိတ်မြင့်မား၊ မြန်မာများသည်",
      "မွေးဖွားမိခင်၊ တစ်ရင်ခွင်၌",
      "တူယှဉ်သက်ဆင်း၊ သွေးသားရင်းလျှင်",
      "ဖြစ်ခြင်းအစ၊ ရှိကြ၏။",
      "-တစ်မိတည်းဖွား၊ သွေးချင်းများသည်",
      "မြင့်မားဂုဏ်ဒြပ်၊ မင်းမြတ်သမ္မတ",
      "ထိုမှအစ၊ ဆင်းသက်ကြ၍",
      "ကာလရှည်လျား၊ မင်းဆက်များစွာ",
      "ဆွေသားညီနောင်၊တိုင်းပြည်ထောင်လျက်",
      "ဦးဆောင်ရှေ့က၊ လမ်းညွှန်ပြသည့်",
      "ကိုယ့်အရှင်နှင့်၊ သခင်နှင့်။",
      "– ရေမြေ့သခင်၊ ကိုယ့်အရှင်နှင့်",
      "ပြည်ခွင်ကြီးကျယ်၊ဝပြောကြွယ်လည်း",
      "ပင်လယ်ရပ်ခြား၊ တိုင်းတစ်ပါး၏",
      "တောကျားစဉ်းလဲ၊ အရိပ်ကဲကို",
      "ပြည်ထဲဥသျှောင်၊ရွှေနန်းဆောင်က",
      "မြင်အောင်မကြည့်၊ ယှဉ်မညှိဘဲ",
      "ကိုယ်၏အတ္ထ၊ကိုယ်မာနနှင့်",
      "သူကဖြူလျှင်၊ငါမည်းချင်ကြ",
      "အမြင်ထွင်းဖောက်၊ မစူးရောက်ဘဲ",
      "ခေတ်နောက်ကျန်ရစ်၊ ဥာဏ်မသစ်၍",
      "လူညစ်မျိုးခြား၊ တိုင်းတစ်ပါး၏",
      "ဖဝါးကျွန်အောက်၊ ပြားပြားမှောက်သည့်",
      "သားပေါက်ကျွန်းကျေး၊ ဖြစ်ရသေးသည်",
      "မသွေးစည်းခဲ့ကြခြင်းကြောင့်။",
      "- ငါ့တို့မြန်မာ၊ ဆိုသည်မှကား",
      "အာဇာနည်မျိုး၊ ဘုန်းတန်ခိုးနှင့်",
      "မညှိုးတေဇာ၊ ဂုဏ်လင်းဖြာမြဲ",
      "ကမ္ဘာမကျေ၊ သွေးဆူဝေ၍",
      "ကိုယ့်မြေကျူးကျော်၊မသူတော်နှင့်",
      "မောက်မော်တော်ကား၊ နယ်ချဲ့များကို",
      "ဆောင်ဓားကိုဆွဲ၊သေနတ်စွဲ၍",
      "တိုက်ပွဲဝင်ကြ၊ တွန်းလှန်ကြ၏",
      "ကာလမခြား၊ မရပ်နားဘဲ",
      "ကြိုးစားရွက်ဆောင်၊ပြည်ချစ်မောင်တို့",
      "မှန်အောင်ရှေ့က၊လမ်းညွှန်ပြလျက်",
      "ပြည်မတောင်တန်း၊ တစ်ပိတ်ဝမ်းနှင့်",
      "လွတ်လမ်းဖွေရှာ၊ ခရီးတာ၌",
      "အာဇာနည်သွေး၊ ဆေးဖြင့်ရေးသည့်",
      "လွတ်လပ်ရေးကြီးရခဲ့၏။ ။",
      "- လွတ်လပ်ခဲ့ပြီ၊ မြန်မာပြည်ကြီး",
      "ဝေစည်သာယာ၊ဘေးဘယာကင်း",
      "လိုရာဆန္ဒ၊ပြုနိုင်ကြသော်",
      "ရှေ့ကစွန့်စား၊ ပုဂ္ဂိုလ်များကား",
      "တောကြားတောင်ကြား၊ မထင်းရှားနှင့်",
      "နွမ်းပါးချို့တဲ့၊ ဥစ္စာမဲ့လည်း",
      "တကယ့်တိုက်ပွဲ၊ချောင်ခိုလွှဲတို့",
      "သူပဲစွန့်ယောင်၊ စကားဖောင်၍",
      "ရွှေရောင်ငွေရောင်၊ဝါဝင်းပြောင်သည်",
      "ပြည်ထောင်စုကြီးလမ်းခရီး။ ။"
    ],
    "notes": "၁၉၆၆ခုနှစ်၊ နိုဝင်ဘာလတွင် သီဆိုခဲ့သည်။",
    "release_date": "1966-11",
    "poem_type": "သီချင်း",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 139
  },
  {
    "title": "နိဂုံး (သွေးမျိုးဆက်)",
    "author": "ကိုနိုင်း (ချင်းတောင်)",
    "language": "Burmese",
    "poem_lines": [
      "- ဤမြေမဟီ၊ စဖြစ်တည်သည့်",
      "ရွှေပြည်မြန်မာ၊ ဤနေရာ၌",
      "မြေလွှာတည်စ၊ မူလကပင်",
      "ဘိုးဘဘီဘင်၊ မျိုးနွယ်စဉ်ဆက်",
      "ဤတွင်လူဖြစ်၊ ဤမြေချစ်သည့်",
      "မျိုးစစ်မြန်မာ၊ ဖြစ်တည်လာကြ",
      "ပြည်ရွာမြို့ပြ၊ ထူထောင်ကြလျက်",
      "ကမ္ဘာ့အလယ်၊ ဂုဏ်ဝင့်ထယ်သည့်",
      "မျိုးနွယ်“မြန်မာ” ဖြစ်ကြ၏။",
      "- မျိုးနွယ်မြန်မာ၊ ဟူသည်မှာကား",
      "ဗမာကရင်၊ ချင်းကရင်နှင့်",
      "ဆွေစဉ်မျိုးဆက်၊သွေးစက်မခြား",
      "ကယားကယန်း၊ ရခိုင်ရှမ်းမွန်",
      "တစ်ဝမ်းထဲဖွား၊ ညီနောင်များကို",
      "စကားပေါင်းစု၊ခေါ်မှပြုသည့်",
      "တစ်ခုတည်းသောသွေးဖြစ်ကြောင်း။",
      "- သွေးချင်းအင်အား၊ ညီနောင်များသည်",
      "ချောင်းဖျားမှာပျော်၊တောင်ပေါ်မှာနေ",
      "မြစ်ရေကိုမင်းလွင်ပြင်ကိုမက်",
      "ရေနက်ကိုခင်၊ ပင်လယ်ကိုလွမ်း",
      "တောင်တန်းကိုချပ်၊ နှစ်သက်ရာရာ",
      "အိမ်ရာခြေချ နေထိုင်ကြသည့်",
      "မြန်မာ့မြေလွှာ၊မွေးမာတာ၏",
      "သည်းခြာရင်နှစ်ဖြစ်ကြ၏။",
      "-ဝဝစည်သာယာ၊ ပြည်မြန်မာ၏",
      "သေလာမြောင်စမ်း၊ အနောက်ခြမ်း၌",
      "စိတ်ဝမ်းမွေ့လျော်၊ငါတို့ပျော်သည့်",
      "တောင်ပေါ်စခန်း၊ ချင်းတောင်တန်းကား",
      "ငြိမ်းချမ်းသာယာ၊ အေးရိပ်သာတည်း။",
      "- ချိန်ခါမရွေး၊ ပြည်အရေး၌",
      "မလေးမဖင့်၊ ချိန်မလင့်ဘဲ",
      "ကျသင့်ဝန်တာ၊ ကျေပြွန်စွာနှင့်",
      "ပြည်ရွာကာကွယ်၊ မျိုးနွယ်စောင့်ရှောက်",
      "အံ့လောက်အောင်စွန့်၊ ရဲဝံ့စိတ်ထား",
      "ဆွေသားလည်းဝင်၊ဇာတိမင်သည့်",
      "ပြည်ခွင်မြတ်နိုး“ချင်းလူမျိုး”ဟု",
      "ရေးထိုးမော်ကွန်းတင်ခဲ့၏။",
      "- မျိုးနွယ်ကိုခင်၊ဇာတိမင်သည့်",
      "ပြည်ခွင်မြတ်နိုး၊“ချင်းလူမျိုးဟု”",
      "အဘိုးအဘွား၊ နောင်တော်များက",
      "ရေးသားမော်ကွန်း၊ ဤမှတ်တမ်းကို",
      "စိတ်ဝမ်းမှာစွဲ၊ နှလုံးထဲ၌",
      "စွဲမြဲမှတ်ယူ၊“ငါတို့မူ” ဟု",
      "ငယ်သူတို့က၊သွေးဆက်ကြ၍",
      "ဒေသချင်းတောင်၊ဂုဏ်ထွန်းပြောင်အောင်",
      "စွမ်းဆောင်စေကြောင်း၊ ဆန္ဒလောင်း၍",
      "အကြောင်းကျိုးညီ၊ ထိုခေတ်ဆီက",
      "စစ်သည်စာဆို၊တေးထိုထိုကို",
      "ပြန်ဆိုဖော်ပြပါသတည်း။ ။"
    ],
    "notes": null,
    "release_date": null,
    "poem_type": "နိဂုံးလင်္ကာ",
    "book_name": "ချင်းမျိုးနွယ်များ၏နယ်ချဲ့တွန်းလှန်တိုက်ပွဲဝင်တေးကဗျာများ",
    "page_number_Poem_start": 143
  }
]